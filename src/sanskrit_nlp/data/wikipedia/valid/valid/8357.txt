उपनयनसंस्कारस्य अनन्तरं गुरुः शिष्यं वेदान् शिक्षयेत् । तदारम्भप्रधानः संस्कारः एव अयम् ।
वेदारम्भः प्रथमं निजशाखायाः एव स्यात् । निजशाखां साङ्गोपाङ्गम् अधीत्य ततः शाखान्तराध्ययनक्रमः विहितः । तदुक्तं संस्कारप्रकाशे - 
यच्छाखीयैस्तु संस्कारैः संस्कृतो ब्राह्मणो भवेत्तच्छाखाध्ययनं कार्यमन्यथा पतितो भवेत् ॥अधीत्य शाखामात्मीयां परशाखां ततः पठेत्पारम्पर्यगतो येषां वेदः सपरिबृंहणःतच्छाखं कर्म कुर्वीत तच्छाखाध्ययनं तथा ।एवमध्ययनं कुर्वन् ब्रह्मसायुज्यमाप्नुयात् । इति ॥
ब्राह्मणस्य उपनयनसंस्कारानुपदमेव वेदारम्भकरणेन तदभ्यासः एव परमं तपः भवति ।वेदाभ्यासो हि विप्रस्य तपः परमिहोच्यते इति मनुवचनप्रमाणम् ।
