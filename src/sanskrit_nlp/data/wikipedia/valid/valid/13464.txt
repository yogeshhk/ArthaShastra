मुम्बई-उपनगर-मण्डलं महाराष्ट्रराज्ये स्थितं मण्डलम् । अस्य मण्डलस्य केन्द्रम् अस्ति बान्द्रा इत्येतन्नगरम् । 1 ओक्टोबर् 1990 दिनाङ्के अस्य परिसरस्य मण्डलत्वेन स्थापना कृता । 
मुम्बई-उपनगर-मण्डलस्य विस्तारः 369 च.कि.मी. मितः अस्ति । इदं मण्डलं महाराष्ट्रराज्यस्य पश्चिमभागे अस्ति । अस्य मण्डलस्य पूर्वदिशि मुम्बईमण्डलं, पश्चिम-दक्षिणदिशोः अरबी सागरः अस्ति । उत्तरदिशि ठाणेमण्डलम् ‌अस्ति । अस्मिन्मण्डले प्रवहन्ती प्रमुखनदी मिठी । 
मुम्बई-उपनगर-मण्डलस्य जनसङ्ख्या 93,56,962 अस्ति । अत्र 50,31,323 पुरुषाः, 43,25,639 महिलाः च सन्ति । अस्मिन् मण्डले प्रति च.कि.मी. 20,980 जनाः निवसन्ति अर्थात् अस्य मण्डलस्य जनसङ्ख्यासान्द्रता प्रति च.कि.मी. 20,980 जनाः । 2001-2011 दशके अस्मिन् मण्डले जनसङ्ख्यावृद्धिः 8.21% आसीत् । अत्र पुं-स्त्री अनुपातः 1000-860 अस्ति । अत्र साक्षरता 89.91% अस्ति ।
पुरा मुम्बईपरिसरः सप्तद्वीपानां समूहः आसीत् । परिसरोऽयं 17 शतके पुर्तगाल-शासकानाम् आधिपत्ये आसीत् । एतैः शासकैः अयं मुम्बईपरिसरः विवाहे उपहाररूपेण राजा-द्वितीय-चार्ल्स इत्यस्मै दत्तः । ततः आङ्ग्लाधिपत्यं स्थापितम् अत्र । आङ्ग्लप्रशासने जेराल्ड आञ्जिअर इत्यनेन द्वीपानां योजनेन एकसन्धपरिसरः निर्मापितः । तत्र वस्त्रोद्यमाः, रेलमार्गाः, रेलस्थानकानि, नौकास्थानकानि च निर्मापितानि । 18 शतकेऽपि परिसरोऽयं ख्यातकीर्तः आसीत् । 
मण्डलेऽस्मिन् आङ्ग्लप्रशासनकालात् प्रगतिः जाता इति दृश्यते । नगरे पाश्चिमात्यसंस्कृत्याः बहुप्रभावः दृश्यते ।
