सरस्वतीकण्ठाभरणम् इति ग्रन्थः भोजदेवेन लिखितः। अस्मिन् ग्रन्थे 5 परिच्छेदाः सन्ति । एतस्मिन् 643 कारिकाः सन्ति । सरस्वतीकण्ठाभरणस्य रत्नेश्वरेण 1500 वै. प्रणीता रत्नदर्पणाख्या व्याख्या लभ्यते तृतीयपरिच्छेदान्ता । चतुर्थस्य हि परिच्छेदस्य जगद्धरविरचिता टीका, चतुर्थपञ्चमयोः जीवानन्दप्रणीता व्याख्या च लभ्यन्ते। 
सरस्वतीकण्ठाभरणे हि पञ्च परिच्छेदाः यत्र प्रथमे दोषगुणयोः विवेचनम्। तत्र पदगताः षोडश, वाक्यगताः षोडश, वाक्यार्थगताः षोडशेति अष्टचत्वारिंशद्दोषाः विवेचिताः । एवमेव शब्दगता पञ्च, अर्थगताश्चतुवंशतिः इत्यष्टचत्वारिंशद्गुणाः निरूपिताः सन्ति । द्वितीये हि परिच्छेदे चतुर्विंशतिः शब्दालङ्काराः, तृतीयेऽर्थालङ्काराः, चतुर्थे उभयालङ्काराः, पञ्चमे हि रस-भाव-सन्धि-धृत्तीनां निरूपणम् ।
तत्र हि -
ध्वनिर्वर्णाः पदं वाक्यमित्यास्पदचतुष्टयम्।
यस्याः सूक्ष्मादिभेदेन वाग्देवी तामुपास्महे।।
षोड्शपदगतदोषाः -
असाधु चाप्रयुक्तञ्च कष्टं चानर्थकं च यत्।
अन्यार्थकमपुष्टार्थमसमर्थं तथैव च।।
अप्रतीतमथ क्लिष्टं गुढं नेयार्थमेव च।
सन्दिग्धञ्च विरुद्धञ्च प्रोक्तं यथाप्रयोजकम्।।
देश्यं ग्राम्यमिति स्पष्टा दोषाः स्युः पदसंश्रयाः।।
षोडशवाक्यदोषाः -
शब्दहीनं क्रमभ्रष्टं विसन्धि पुनरुक्तिमत्।
व्याकीर्णं वाक्यसङ्कीर्णमपदं वाक्यगर्भितम्।।
द्वे भिन्नलिङ्गवचने द्वे च न्यूनाधिकोपमे।
भग्नच्छन्दो यती च द्वे अशरीरमरीतिमत्।।
वाक्यार्थदोषाः यथा -
अपार्थं व्यर्थमेकार्थमसंशयमपक्रमम्।
खिन्नं चैवाभिमात्रञ्च परुषं विरसं तथा।।
हीनोपमं भवेच्चान्यमधिकोपममेव च ।
असहक्षोपकं चान्यदप्रासिद्धोपमं तथा।।
निरलङ्कारमश्लीलं विरुद्धमिति षोडश।।
एवं पदानां वाक्यानां वाक्यार्थानाञ्च यः कविः।
दोषान् हतया वेत्ति स काव्यं कर्तुमर्हति।।
त्रिविधाश्च गुणाः काव्ये बाह्या अभ्यन्तरा वैशेषिकाश्च । बाह्याः शब्दगुणाः, अभ्यन्तरा अर्थगुणाः, वैशेषिकास्तु दोषत्वेऽपि ये गुणाः ।
अलङ्कृतमपि श्रव्यं न काव्यं गुणवर्जितम् ।
गुणयोगस्तयोर्मुख्यो गुणालङ्कारयोगयोः॥
चतुविंशतिराख्यातास्तेषु ये शब्दसंश्रयाः।
ते च यथाश्लेषः प्रसादः समता माधुर्यं सुकुमारता।।
अर्थव्यक्तिस्तथा कान्तिरुदारत्वमुदारता।
ओजस्तथान्यदौवित्यं प्रेयानथ सुशब्दता ।।
तद्वत्समाधिः सौम्यञ्च गाम्भीर्यमथ विस्तरः।
सङ्क्षेपः सम्मितत्वञ्च भाविकत्वं गतिस्तथा।
रीतिरुक्तिस्तथा प्रोढि ••••••••••••••••••••••••।।
त एव वाक्यार्थगुणाः । दोषा अपि प्रकरणवशाद्गुणाः भवन्ति ।
किञ्चिदाश्रयसम्बद्धाद् धत्ते शोभामसाध्वपि ।
कान्ताविलोचनन्यस्तं मलीमसमिवाञ्जनम् ।।
ये हि शब्दमलङ्कर्तुं क्षमास्ते शब्दालङ्काराश्चतुर्विंशतिः । ते च जाति-गति-रीति-वृत्ति-छाया-मुद्रा-उक्ति-युक्ति-भणिति-गुम्फना-शय्या-पठित-यमक-श्लेष-अनुप्रास-चित्र-वाकीवाक्य-प्रहेलिका-गूढ-प्रश्न-उत्तर-आध्येय-श्रव्य-प्रेक्ष्य-अभिनीतयश्च ।
अर्थालङ्काराश्च जाति-विभावना-हेतु-अहेतु-सूक्ष्म-उत्तर-विरोध-सम्भव-अन्योन्य-परिवृत्ति-निदर्शना-भेद-समाहित-भ्रान्ति-वितर्क-मीलित-स्मृति-भावाः प्रत्यक्ष-उपमान-अनुमान-शब्द-अर्कायत्ति-अभावाश्च । एवञ्च -
शब्देभ्यो यः पदार्थेभ्य उपमादिः प्रतीयते।
विशिष्टोऽर्थः कवीनां ता उभयालङ्क्रियाः प्रियाः॥
ते च उपमा-रूपक-साम्य-संशयोक्ति-अपह्नुति-समाध्युक्ति-समासोक्ति-उत्प्रेक्षा-अप्रस्तुत-प्रस्तुतितुल्ययोगिता-उल्लेख-सहोक्ति-समुच्चय-साक्षेप-अर्थान्तरन्यास-विशेष-परिष्कृति-दीपक-क्रम-पर्याय-अतिशय-श्लेष-भाविक-संसृष्टयश्चतुर्विंशतिः ।
एवं हि रसविषयेऽपि भोजस्य दृष्टिः विलक्षणैव । यथा -
नवोऽर्थः सूक्तिरग्राम्या श्रव्यो बन्धः स्फुटा श्रुतिः।
अवलौकिकार्था युक्तिश्च रसमाहर्तुमीशते।।
वक्रोक्तिश्च रसोक्तिश्च स्वभावोक्तिश्च वाङ्मयम्।
सर्वासु ग्राहिणीं तासु रसोक्तिं प्रतिजानते।।
चतुविंशतिरित्युक्ता रसाम्वयविभूतयः।
स्वरूपमासां यो वेद स काव्यं कर्तुमर्हति।। इति।
