ब्रह्मगिरिः कर्णाटकराज्यस्य कोडगुमण्डलस्य सह्यपर्वतश्रेणिषु विद्यमानेषु शैलेषु अन्यतमः अस्ति । समुद्रतटतः 1608 मीटर्मितौन्नत्ये केरलस्य वैनाडुमण्डल-कर्णाटकराज्यस्य कोडगुमण्डलयोः मध्ये अयं पर्वतः स्थितः । दक्षिणभारतस्य जीवनदी कावेरी इत एव प्रवहति । कावेरीनद्याः उद्गमस्थानं तलकावेरी इति प्रसिद्धं पुण्यक्षेत्रं ब्रह्मगिरेः मूले अस्ति । प्रकृत्या रमणीयस्य अस्य स्थानस्य कर्णाटकस्य काश्मीरः इत्येव प्रसिद्धिः वर्तते । 
